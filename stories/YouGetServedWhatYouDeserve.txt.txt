.. link: http://loge.github.io/stories/YouGetServedWhatYouDeserve.html
.. description: 
.. tags: Me
.. date: 2013/09/12 15:53:46
.. title: مهمانی چایی
.. slug: YouGetServedWhatYouDeserve.txt

وب‌سایت‌های مختلف راه‌کاری متفاوتی در کسب درآمد دارند که اکثر آن‌ها مبتنی بر نمایش تبلیغات است. هرچند تجربه نشان داده که این روش، مؤثرترین روش موجود برای کسب درآمد برای بسیاری از وب‌سایت‌هاست، ما در *لاگی* قصد داریم که از راه متفاوتی وارد میدان شویم.

روش کسب درآمد در *لاگی*
====================================================

مطالب به رایگان و به دور از هر گونه تبلیغاتی در *لاگی* قرار داده می‌شوند و در پایین هر مطلب لینکی برای مهمان کردن نویسنده در نظر گرفته می‌شود. بله در این روش جدید تبلیغات در چشم خواننده فرو نمی‌شود، بلکه در ازای ارزش هر پست برای هر خواننده، به ایشان پیشنهاد می‌شود که مبلغی معادل یک فنجان چایی، نویسنده را مهمان کند. هرچند در حال حاضر تنها نویسنده‌ی این وبلاگ خودم، ایمان، هستم ولی در صورت موفقیت این روش، هر کسی می‌تواند در این راه به من کمک کند و در کنار به اشتراک‌گذاری اطلاعات، کسب درآمد کند. هرچقدر مطلب پرمغزتر، خواننده برای هدیه‌دادن راغب‌تر، و در نهایت امکان کسب درآمد برای نویسنده بیشتر می‌شود و همین امر کمک می‌کند تا نویسنده نه به دنبال صرفاً پر کردن صفحه، که ارائه‌ی یک مطلب مفید باشد.

این روش البته برای خواننده هم مفید است. تجربه‌ی شخصی من نشان داده، زمانی که یک نفر بهایی، هرچند ناچیز، برای چیزی می‌پردازد، احتمال آنکه آن را در زندگی برای بهبود شرایط جاری به صورت بهینه‌تر به کار بگیرد بیشتر است.

روش مهمان کردن نویسنده
===========================================================

در حال حاضر محدودیت دو هزار تومانی برای هر مطلب وجود دارد ولی در‌ آینده تلاشم را می‌کنم تا در صورت امکان آن را به رقم پایین‌تر کاهش بدهم. چرا که احساس می‌کنم شاید این عدد برای یک پست زیاد باشد. اما توجه داشته باشید، از آنجایی که مهمان کردن نویسنده اختیاری است شما می‌توانید این دو هزار تومان را برای چندین پست درنظر بگیرید. مثلاً برای مهمان کردن یک نویسنده‌ای که ۴ پست گذاشته است. یعنی به ازای هر پست ۵۰۰ تومان برای او کنار بگذارید. در آینده تلاش می‌کنم تا این با پیدا کردن یک سرویس دهنده‌ی خوب محدودیت دو هزار تومانی را بردارم ولی تا آن موقع شما می‌توانید به ازای هر چند پستی که دوست داشتید یک بار نویسنده را مهمان **چایی گرمتان** کنید. شاید هم فکر کنید یک پست ارزشی بیش از این مبلغ دارد که برای ارقام بالاتر محدودیتی وجود ندارد.

چرا این روش؟
===========================

این تصمیم دلایل مختلفی دارد. مانند:

+ قدم گذاشتن در یک راه نو و کسب تجربه، به اندازه‌ی کافی انگیزه‌ای برای پا گذاشتن در این مسیر را می‌دهد.
+ خواننده بسته به نوشته‌ای که پسندیده، می‌تواند من را به یک چایی مهمان کند. شاید مثل یک مشاوره رو در رو در یک کافی‌شاپ.
+ از فضای وبلاگ برای تحمیل تبلیغات به خواننده استفاده نمی‌شود و خواننده در ازای دریافت یک مطلب، به دور از همه‌ی تبلیغات حواس‌پرت‌کن اطرافش، بهایی که احساس می‌کند به نوشته‌ای که خوانده می‌ارزد را می‌پردازد.

و این که صادقانه اضافه کنم:

+ این وبلاگ آنقدر بزرگ نیست که نظر تبلیغ‌کننده‌ها را به خودش جلب کند و در نتیجه توان تبلیغ گرفتن داشته باشد.
+ من آنقدر در مورد نوشتن کدهای HTML و CSS نمی‌دانم که بخواهم تبلیغات را در جایی از یک وبلاگ مقیم بر گیت‌هاب جا بدهم.

سخن آخر
=================================

در نهایت اگر شما خواننده‌ی عزیز همت کنید و قدردان مطالبی که با زحمت نویسنده آماده و در وبلاگ قرار داده می‌شود باشید، این روش یک ارتباط دو‌طرفه مبتنی بر احترام را به همراه دارد که به نظر من از روش تحمیل تبلیغات بسیار پسندیده‌تر به نظر می‌رسد.

زیر هر مطلب لینک مخصوص به مهمان کردن نویسنده قرار داده شده است. با استفاده از شماره‌ی کارت، رمز دوم (اینترنتی)، تاریخ انقضاء، و شماره‌ی CVV2 درج شده بر روی کارت بانکی، به راحتی می‌توانید مبلغ دلخواه خود را به حساب نویسنده واریز کنید.

به یاد داشته باشید که هدیه‌های شما تعیین کننده‌ی کیفیت و کمیت مطالب وبلاگ خواهد بود و هرکدام از آن‌ها، هر چقدر هم جزئی، قوت قلبی برای ادامه‌ی راهمان است.

اگر پیشنهاد یا انتقادی در خصوص این مطلب دارید، حتماً آن را با ما در میان بگذارید.