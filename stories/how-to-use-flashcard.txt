.. link: http://loge.github.io/stories/how-to-use-flashcard.html
.. description: 
.. tags: Flashcard
.. date: 2013/09/14 15:00:00
.. title: چگونه از فلش‌کارت‌ها استفاده کنیم؟
.. slug: how-to-use-flashcard

شاید شما هم نام جعبه‌ی ماندگار را شنیده باشید و با طرز کار آن آشنا باشید، روش کار ما هم با فلش‌کارت‌ها تقریباً شبیه به همین روش است تا لغات به حافظه بلند مدت شما منتقل شده و هرگز از یادتان نرود. هر دسته از فلش‌ها که در یک فایل به شما ارائه داده می‌شود حاوی ۲۰ تا ۴۰ لغت است که باید در روز دوره شوند، اما ۴۰۰۰ لغت و هر دسته به طور میانگین ۳۰ لغت ۱۳۳ فایل آموزشی را در بر خواهد داشت. هر فایل ۵ روز برای تکرار و انتقال به حافظه بلند زمان نیاز دارد (یک هفته با احتساب ۲ روز آخر هفته) و با این حساب چیزی حدود دو سال و نیم وقت لازم است تا تمام این کلمات به طور دائم در حافظه ما ذخیره شود، ولی آیا راه سریع‌تری هم وجود دارد؟ با اطمینان می‌گویم **بله؛** با کمی همت بیشتر، شما می‌توانید در عرض ۲۰۰ روز یعنی در حدود نیم سال تمام این لغات را برای همیشه یاد بگیرید! به نظر شما این فقط حرف است؟ خیر بنده تا کنون نزدیک به ۲۰۰۰ لغت تنها در ۷۶ روز یاد گرفته‌ام و به طور معجزه آسایی تمام آن‌ها را مثل روز اول به یاد دارم ولی چگونه؟ شما بایستی وقت بیشتری را صرف این کار کنید، مثلا یک ساعت و یا یک ساعت و نیم در روز.

به تشریح چگونگی تکنیک می‌پردازیم:

در این تکنیک شما در هفته ۵ روز را به یادگیری لغات اختصاص می‌دهید و ۲ روز را به مغز پرتلاشتان استراحت می‌دهید؛ روز اول شما فلش کارت اول را دانلود می‌کنید و آنقدر آن را تکرار می‌کنید تا کلمات ملکه ذهنتان شود، پیشنهاد می‌شود در دو وقت مجزا به تمرین بپردازید، سعی کنید آن کلماتی که در اطرافتان هست را با آنچه یاد گرفته‌اید انطباق دهید و تا حد توان با آن‌ها جمله بسازید؛ تست آخر را انجام دهید و مطمئن شوید که لغات را یاد گرفته‌اید، کاملاً دور خود را خلوت کنید و بر روی کارتان **متمرکز** شوید، لازمه یادگیری سریع، تمرکز زیاد است، نتیجه کار شما را راضی خواهد کرد؛ اما چگونه لغات را یاد بگیریم؟ کمتر به معنی فارسی که در فلش کارت آمده توجه کنید و بیشتر از عکس، تلفظ کلمه (و یا عبارت)، و خود کلمه (یا عبارت) برای به خاطر سپردن استفاده کنید، یک زبان آموز خوب کلمه “Book” را “کتاب” معنی نمی‌کند بلکه “Book” را “Book” معنی می‌کند و آن را به جای معنی کردن درک می‌کند؛ کاری که ما از شما می‌خواهیم، ربط دادن کلمه یا عبارت با تصویر است؛ پس معنی فارسی به چه درد ما می‌خورد؟ این معنی در ابتدای امر به شما کمک می‌کند تا با آن کلمه بهتر ارتباط برقرار کنید و درک بهتری از آن داشته باشید.

به سراغ روز دوم می‌رویم، کلمات روز اول را مرور کنید، آنقدر باید در روز قبل تمرین داشته باشید تا تمامی آن‌ها را به خاطر بیاورید و تنها نیاز به مرور جزئی آن‌ها داشته باشید؛ اما اگر کلمه‌ای را فراموش کردید چه؟ با توجه به اینکه شما کلمات را درک کرده‌اید امکان فراموشی بسیار کم است ولی سعی کنید‌ آن کلمه را بر روی کاغذی بنویسد و خارج از وقت کار با فلش‌ها، آن‌ها را مرور کنید، امروز فقط روز مرور جزئی کلمات روز اول است و اینکه با این کار آن‌ها را به سمت حافظه بلند مدت سوق بدهید. روز دوم است و این روز متعلق به فلش کارت دوم. مانند فلش کارت اول در روز اول آن‌ها را به شدت مرور کنید و از خود امتحان بگیرید تا در روز سوم فقط نیاز به مرور جزئی آن‌ها داشته باشید، این روند تا روز پنجم ادامه دارد، این روز سنگین‌ترین روز شما خواهد بود چرا که بایستی فلش‌کارت‌های اول تا چهارم را مرور کنید و فلش کارت پنجم را یاد بگیرید، یادتان باشد روز خداحافظی با فلش کارت اول است پس سعی کنید آن را کمی با دقت بیشتر مرور کنید تا چیزی از قلم نیفتد، تنبلی بس است این روند تا روز ۲۰۰ ادامه خواهد داشت، نوبت به آخر هفته می‌رسد، دو روز استراحت کنید ولی در روز دوم مروری بر روی لغات روز آخر داشته باشید، روز هشتم (اول هفتهٔ بعد) با فلش کارت ششم شروع می‌کنیم و با آخرین مرور فلش کارت دوم، با آن وداع می‌کنیم و به این صورت ادامه می‌دهیم.

هر روز با اولین فلش کارت وداع می‌کنیم و آخرین آن را به شدت مرور می‌کنیم؛ در کل بعد از روز پنجم در هر روز شما با ۵ فلش کارت سر و کار خواهید داشت، و هر فلش کارت هم ۵ بار در ۵ روز متوالی مرور خواهد شد. برنامه ریزی توسط خود شما کار چندان سختی نیست، می‌توانید برای این کار از برنامه‌هایی که برای مدیریت وظایف وجود دارد استفاده کنید، یک نمونه از این برنامه‌ها، برنامه‌ی Taskwarrior است.
 
البته این روش فقط روش پیشنهادی بنده است و دلیل ذکر آن هم نتیجه گرفتن از آن بوده، در صورتی که من به شدت در خصوص حفظیات ضعیف هستم ولی با حیرت تمام دیدم که لغات را به خوبی یاد می‌گیرم. ما در این روش فقط به دنبال یادگیری معنی کلمات نیستیم بلکه بایستی بتوانیم به راحتی آن‌ها را به کار ببریم به عبارت دیگر شما نه تنها باید زمان دیدن کلمات معنی و درکی از آن‌ها در ذهنتان تداعی شود  بلکه بایستی با دیدن اشیاء و یا حالات مختلف، کلمه انگلیسی مربوط به آن را به خاطر بیاورید.

یادتان باشد این تکنیک سه اصل اساسی دارد که در صورت رعایت‌ آن‌ها شما حتما موفق خواهید شد:

**۱- تمرکز**

**۲- تمرکز**

**۳- تمرکز**