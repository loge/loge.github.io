.. link: http://loge.github.io/posts/2015/04/The-Dangers-of-Lying-to-Children-About-Money.html
.. description: 
.. tags: Life,Family
.. date: 2015/04/20 10:00:00
.. title: خطری که دروغ گفتن درباره‌ی پول برای بچه‌ها دارد
.. slug: The-Dangers-of-Lying-to-Children-About-Money

*نویسنده: ارین میلارد*

به عنوان یک والد تا به حال این حس که «دروغ بی‌موردی به بچه گفتم!» به شما دست داده؟ شاید بدهکار باشید و نمی‌خواهید که آن‌ها را نگران کنید. شاید وضع مالی خوبی دارید و نمی‌خواهید بچه را لوس بار بیاورید که فکر کند مستحقق این است که برایش ولخرجی کنید. و شاید هم شرمنده‌اید و نمی‌خواهید که اشتباهتان را پنهان کنید.

اینکه چه چیزی به کودکمان بگوییم و چه چیزی را نگوییم وقتی به مسائل مالی می‌رسد، خیلی سخت می‌شود. مطمئن نیستید که بفهمند و درک کنند. مطمئن نیستید که شما را به خاطر دلیل «نه» گفتن، ببخشند. و مطمئن نیستید که این چیزها چه تأثیری بر روی آن‌ها می‌گذارد.

.. TEASER_END

.. image:: https://www.mediafire.com/convkey/e89d/ug2vi9367g3651o6g.jpg

طبیعی‌ست که احساس نگرانی کنید. بعد از همه‌ی این‌ها، شما می‌خواهید که یک الگوی خوب از نظر مسائل مالی برای فرزندانتان باشید. می‌خواهید که آن‌ها موفق باشند. همه آن چیزی که خودتان در کودکی نداشتید را می‌خواهید آن‌ها داشته باشند.

دروغ گفتن اما تأثیر برعکس دارد. شما با پاک کردن صورت مسأله و دروغ گفتن، به فرزندتان چیزی یاد نمی‌دهید؛ حتی اگر نیت خیلی خوبی داشته باشید.

متأسفانه براساس نطرسنجی مربوط به همین مسأله در سال ۲۰۱۵ توسط T. Rowe Price مشخص شد که ۳۲ درصد والدین در خصوص پول به فرزندانشان دروغ گفته‌اند. با این حال یکی از موضوع‌های مورد توجه‌شان «بودن یک الگوی خوب مالی برای فرزندانشان» بود.

والدین می‌توانند که نمونه‌ی خوبی برای فرزندانشان باشند اگر با آن‌ها در خصوص شرایط مالی و خود پول صحبت کنند و دست از دروغ گفتن بردارند. خطر دروغ گفتن به کودک در خصوص پول می‌تواند بالقوه خیلی خطرناک باشد.

بچه‌ها خیلی بیشتر از آن چیزی که فکر می‌کنید، می‌دانند
==========================================================================

زمانی که در خصوص بی‌میلی برای صحبت درباره‌ی مسائل مالی از آن‌ها سؤال شد، ۷۲ درصد والدین گفتند حداقل یک جورایی تمایلی به این کار (صحبت درباره‌ی مسائل مالی) ندارند. نتیجه چه بود؟ ۵۲ درصد پاسخ دادند، «من نمی‌خواهم آن‌ها را در خصوص مسائل مالی نگران کنم!»

درصورتی که ۶۱ درصد کودکان به سؤال «والدینتان نگرانی درباره‌ی پول دارند؟» جواب مثبت دادند. **آن‌ها می‌دانستند.**

کودکان از آن چیزی که والدین تصور می‌کنند بیشتر می‌فهمند و من در اینجا از تجربه صحبت می‌کنم.

من تقریباً ۸ ساله بود و پدرم کارش را از دست داد و خانواده شرایط مالی سختی را در پیش رو داشت. والدینم با نجوا با هم صحبت می‌کنند و به محضی که من وارد اتاق می‌شدم آن‌ها صحبت را قطع می‌کردند. مشخص بود اتفاقی دارد می‌افتد و آن‌ها نمی‌خواهند که من بدانم. آن‌ها می‌خواستند که از من محافظت کنند.

حدس می‌زنید چی شد؟ این کار فقط باعث نگرانی بیشتر من شد. زمانی که شما بچه‌ها را از گود خارج می‌کنید، آن‌ها نمی‌دانند که در خصوص آن چیزی‌هایی که فهمیده‌اند چطور فکر کنند. آن‌ها زبان بدن والدین خود را می‌فهمند و اگر شما استرس داشته باشید، به آن‌ها هم این فشار را وارد می‌کنید.

**در عوض چه کاری باید انجام داد؟** با آرامش با آن‌ها صحبت کنید. از عبارت‌های قابل فهم استفاده کنید و چیزی که باید بدانند را به آن‌ها توضیح دهید.

نیازی نیست که تا ریزترین جزئیات را برای‌شان شرح دهید. چیزی که بایستی برای‌شان بگویید به سن‌شان و درکشان از موضوع بستگی دارد (که همانطور که در بالا اشاره شد نباید دست‌کمشان بگیرید).

منِ ۸ ساله، به حد کافی در باره‌ی بدهی می‌فهمیدم؛ این که والدین من نمی‌توانند از پس خرت و پرت‌های اضافه بربیایند. به من گفته شده بود که زمان خرید عاقلانه رفتار کنم به این خاطر که آن‌ها توان پرداخت برای وسایل غیرضروری را ندارند. من مخالفتی نمی‌کردم چرا که من هم می‌خواستم به اندازه‌ی خودم کمک کنم.

بسته به این که چه اتفاقی می‌افتد، به کودک این فرصت را بدهید که کمک کند. کاری هم به پول ندارد (قطعاً، یک بچه ۸ ساله کاری در خصوص پول نمی‌تواند بکند)! اگر نیاز هست که کار اضافه بگیرید، از آن‌ها بخواهید که به کارهای روزمره‌ی خانه بیشتر برسند. بخواهید که اگر مشکلی ندارند غذا از خانه به مدرسه ببرند و توضیح دهید که چطور همه‌ی این‌ها به بهتر شدن اوضاع کمک می‌کند.

دروغ گفتن، کم‌کم ترس را به بچه‌ها القاء می‌کند
==========================================================================

من یک رابطه‌ی ناسالم با پول داشتم و دلیلش نوع رفتار والدینم بود. من پول جمع کردن را یک الویت می‌دانستم ولی خرج کردنش برای ناممکن شده بود. می‌ترسیدم که اگر پولم خرج شود چه اتفاقی می‌اُفتد.

این نتیجه‌ی مستقیم اتفاقاتی بود که برای والدین «پول‌جمع‌نکنم» می‌افتاد و من شاهدش بود. آن‌ها زیر فشار قرض‌هایشان بودند و در آخر هم چیزی برای ذخیره کردن باقی نمی‌ماند و همه‌ی پول‌ها خرج قبض‌ها می‌شد.

وقتی اتفاق بزرگی می‌افتاد، مثلاً دستگاه تهویه هوا یا ماشین لباسشوئی خراب می‌شد، آن‌ها می‌بایستد که پول خرجش کنند. و این یعنی بیشتر در اعماق بدهی‌ها فرو می‌رفتند و استرس بیشتری روانه‌ی خانه‌ی ما می‌شد.

همیشه «کمترین مقداری که می‌شود را خرج، و خودتان را محروم کردن» خیلی راه حل سالمی نیست. تنها در سال گذشته توانستم که در خصوص مخارجم کمی آسان بگیرم.  من هنوز از نظر مالی مسئول هستم ولی دیگر برای چند ریال ناقابل نباید مته به خشخاش بگذارم.

**در عوض چه کاری می‌شود کرد؟** یک الگوی خوب و پویا از نظر مالی باشید.

۴۰ درصد از والدین گفتند که با این بند موافقند: «وقتی نوبت صحبت در خصوص مسائل مالی با بچه‌ها می‌شود ” کاری را که می‌گویم بکن، حتی اگر خودم خلافش را انجام می‌دهم!“»

این چیزی نیست که از شما یک الگوی خوب مالی برای فرزند بسازد. بچه‌ها «رفتارها» را در کنار «حرف‌ها» می‌گذارند و در ذهنشان جمع‌بندی می‌کنند، و در نهایت برایشان این سؤال پیش می‌آید که شما با خودتان چند چند هستید! زمانی‌که در حال شکل دادن نقش پول در ذهن بچه هستید باید تناقضات را از حرف و رفتار خودتان دور کنید.

همچنین مطمئن شوید که بچه هیچ دلیلی برای ترسیدن از پول نداشته باشد. موارد ضروری به هر حال پیش می‌آید. **برای مواجهه با این شرایط باید همیشه آماده بود.** پس بد فکری نیست که برای این مواقع پولِ مخصوص روز مبادا کنار گذاشته باشید. در غیر اینصورت منتظر اتفاقات غیرقابل پیش‌بینی که کمرتان را بشکند، باشید. 

اگر هنوز کاری در این خصوص نکرده‌اید وقت آن رسیده که دو، سه میلیون تومان ناقابل کنار بگذارید.

دروغ شاخ‌دار در خصوص ماهانه و درآمد خالص نزنید
==========================================================================

والدین پول‌دار شاید نخواهند که بچه‌ها در خصوص خالص دریافتی آن‌ها چیزی بدانند. شاید می‌خواهند از پر رویی و لوس شدنشان جلوگیری کنند.

با وجود اینکه این مسأله قابل درک است. نبایستی که یک‌سره هم همه را دروغ بگویید. نگویید که اوضاع خوب نیست و بچه را غرق دلواپسی کنید. برای مثال شاید در خصوص اوضاع قاراش میش مالی والدین یکی از همکلاسی‌هایش شنیده باشد و تصور این که شما هم به آن سمت می‌روید باعث تشویش ذهن او شود.

**در عوض چه کاری می‌شود کرد؟** اگر مشکل مالی در خانواده‌ی شما وجود ندارد، بی‌خیال ماجرا شود. اگر بچه در این خصوص پرسید، نیازی نیست که دقیقاً به آن‌ها بگویید که در فیش حقوقی‌تان چه خبر است (مخصوصاً اگر می‌ترسید که مدرسه از اوضاع خوب شما باخبر شود). تنها به آن‌ها با یک توضیح کوچک اطمینان دهید که کارها خوب پیش می‌رود.


آیا خودتان یا همسرتان تاجر هستید؟ آیا چندین منبع درآمد دارید (مثلاً کار تمام وقت به علاوه اجاره گرفتن از مستأجر و یک تجارت کوچک دیگر)؟ بگذارید که آن‌ها هم بدانند که چقدر سخت کار کردن لازم بود که به اینجایی که هستید، برسید.

اینگونه می‌شوید یک الگوی نمونه برای آن‌ها. اگر بدانند که پدر و مادرشان کارآفرین‌اند، آن‌ها هم تمایل به پا گذاشتن در مسیر شما را پیدا می‌کنند. همیشه به دنبال القاء این انگیزه‌ها با انتقال تجربیاتی که آموختید به کودکانتان باشید. احتمال این که آن‌ها از کاری که شما می‌کنید خوششان بیاید وجود دارد و دلیلی برای مخفی کردنش هم نیست.

اگر می‌خواهید که حس خودپسند بودن را از آن‌ها دور کنید، نشانشان دهید که چقدر سخت کار می‌کنید. اگر می‌خواهید که فرزندتان هم در آینده دست به کاری بزند، کمی از کارهایی که می‌کنید را در منزل نشانش دهید. این‌گونه اطلاعات ارزشمندی را در اختیارشان قرار داده‌اید. خیلی از بچه‌ها برآورد درستی از کاری که بایستی بعد از فارق‌ تحصیلی انجام بدهند، ندارند. این کارِ شما، به آن‌ها ارزیابی بهتری را از اوضاع کسب و کار می‌دهد.

به علاوه اگر شما اکثر اموالتان را از طریق سرمایه‌گذاری کسب کرده‌اید مطمئن شوید که اطلاعاتتان را به کودکتان منتقل می‌کنید.

.. image:: https://www.mediafire.com/convkey/1629/gvbr7tav7c386eh6g.jpg

شما می‌توانید اصول ابتدایی سرمایه‌گذاری را به آن‌ها آموزش دهید، به‌خصوص اگر برای‌شان حساب پس‌انداز هم باز کرده‌اید. به آن‌ها دانش و راهنمایی‌های لازم را برای انتخاب سرمایه‌گذاری‌هایشان بدهید و کم‌کم به قسمت‌های پیچیده‌تر ماجرا برسانیدشان. این یکی از بهترین هدیه‌هایی‌ست که می‌توانید به فرزندتان پیشکش کنید چرا که به قول معروف ماهی‌گیری را به آن‌ها آموزش داده‌اید تا در آینده گلیم خودشان را از آب به بیرون بکشند.


وقتی می‌توانید از پس هزینه‌ی مالی چیزی برمی‌آیید به دروغ نگویید که «نمی‌توانم!»
====================================================================================================================================================

این کلمات می‌تواند زهرآگین باشد در صورتی که حتی خودتان هم از خطرش آگاه نیستید.

من خودم گناه گفتن این حرف را به گردن دارم و به دوش می‌کشم. این رفتارِ من، مستقیماً از والدینم به من به ارث رسیده؛ زمانی که بچه بودم. اخیراً به این نتیجه رسیده‌ام که این عبارت، یک عبارت محدود کننده است. کلماتی هستند که توانایی و اثرگذاری بهتری دارند.

**چه چیزی در عوض می‌توانم بگویم؟** زمانی که شما به بچه «نه» می‌گویید، توضیح معقولانه‌ای هم چاشنی‌اش کنید. **«نه، ما داریم پول برای سفر در تعطیلات جمع می‌کنیم. یادت میاد؟»** «نه، و نه حالا – ما باید پول برای خرید ماشین جمع کنیم تا بتونم بعد از کلاس ورزش بیام دنبالت.»

«نه» را به چیزی ربط دهید که بچه بتواند هضم کند (و البته دروغ نگویید و وعده‌ی سرخرمن هم ندهید چرا که این‌ها مضرات خودشان را دارند). و این یکی دیگر از دلایلی‌ست که باید بچه را به اندازه‌ی سن‌ش درگیر مسائل مالی خانواده کنید.

مثلاً اگر دارید به دخل و خرجتان، برای هزینه کردن در آینده بر روی چیزی، می‌رسید، به آن‌ها هم اجازه‌ی دخالت بدهید. توضیح بدهید چرا دارید این کار را می‌کنید و حساب تک‌تک خرج‌هایتان را می‌کنید. به مانند سرمایه‌گذاری، «مهارت‌های مدیریت مالی» هم مسأله‌ای بسیار حیاتی‌ست که آن‌ها باید هرچه زودتر فرابگیرند. زمانی‌که روی پای خودشان بایستند این‌ها به کارشان خواهد آمد.

دخالت دادن بچه در امور دخل و خرج به آن‌ها «الویت‌بندی» را آموزش می‌دهد. آیا خانوادگی از بیرون غذا خوردن لذت می‌برید؟ بیشتر از رفتن به تعطیلات؟ بار بعد که فرزندتان از شما خواست که به رستوران بروید، می‌توانید به آن‌ها یادآوری کنید که در حساب کتاب‌مان جایی برای رستوران نیست و باید برای تعطیلات آماده شویم و پول جمع کنیم.

در آخر اگر شما جزو ۷۰ درصد والدینی هستید که مقرری می‌دهند، توقعات را تعیین کنید و به فرزندتان اجازه دهید که پولش را خرج اسباب‌بازی‌ها وسرگرمی‌هایش کند. کمکشان کنید که خریدهایشان را برنامه‌ریزی کنند و کنارشان زمانی که در حال لیست کردن چیزهایی که می‌خواهند هستند، بنشینید.



نوبتِ عمل کردن است
==========================================================================

در پایان، دروغ گفتن به فرزندان کار منفعت‌آمیزی نیست. فرزندان می‌فهمند که مشکلی وجود دارد و **نگران می‌شوند.** بهترین کار این است که آن‌ها هم بدانند، حتی اگر قرار نیست همه‌ی داستان را بدانند، بگذارید به اندازه‌ی خودشان بدانند.

فرصت آموزش درس‌هایی که از اشتباهاتتان آموخته‌اید را از آن‌ها نگیرید. به عنوان والد، شما باید به فرزندتان آموزش بدهید، به‌خصوص در خصوص «امور مالی شخصی» که تازه در مدرسه‌ها هم آموزش داده نمی‌شود. بر روی یک «الگوی خوب بودن» تمرکز کنید؛ **فرزندتان خودش آنچه را باید بگیرد، خواهد گرفت!**

